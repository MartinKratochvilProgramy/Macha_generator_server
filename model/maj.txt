Byl pozdní večer – první máj –
večerní máj – byl lásky čas.
Hrdliččin zval ku lásce hlas,
kde borový zaváněl háj.
O lásce šeptal tichý mech;
kvetoucí strom lhal lásky žel,
svou lásku slavík růži pěl,
růžinu jevil vonný vzdech.
Jezero hladké v křovích stinných
zvučelo temně tajný bol,
břeh je objímal kol a kol;
a slunce jasná světů jiných
bloudila blankytnými pásky,
planoucí tam co slzy lásky.
I světy jich v oblohu skvoucí
co ve chrám věčné lásky vzešly;
až se – milostí k sobě vroucí
změnivše se v jiskry hasnoucí –
bloudící co milenci sešly.
Úplné lůny krásná tvář –
tak bledě jasná jasně bledá,
jak milence milenka hledá –
ve růžovou vzplanula zář;
na vodách obrazy své zřela,
a sama k sobě láskou mřela.
Dál blyštil bledý dvorů stín,
jenž k sobě šly vždy blíž a blíž,
jak v objetí by níž a níž
se vinuly v soumraku klín,
až posléz šerem v jedno splynou.
S nimi se stromy k stromům vinou. –
Nejzáze stíní šero hor,
tam bříza k boru k bříze bor
se kloní. Vlna za vlnou
potokem spěchá. Vře plnou –
v čas lásky – láskou každý tvor.

Za růžového večera
pod dubem sličná děva sedí,
se skály v břehu jezera
daleko přes jezero hledí.
To se jí modro k nohoum vine,
dále zeleně zakvítá,
vždy zeleněji prosvítá,
až v dálce v bledé jasno splyne.
Po šírošíré hladině
umdlelý dívka zrak upírá;
po šírošíré hladině
nic mimo promyk hvězd nezírá.
Dívčina krásná, anjel padlý,
co Amaranth na jaro svadlý,
v ubledlých lících krásy spějí.
Hodina, jenž jí všecko vzala,
ta v ústa, zraky, čelo její
půvabný žal i smutek psala. –

Tak zašel dnes dvacátý den,
v krajinu tichou kráčí sen.
Poslední požár kvapně hasne,
i nebe, jenž se růžojasné
nad modrými horami míhá.
"On nejde! – již se nevrátí! –
Svedenou žel tu zachvátí!"
Hluboký vzdech jí ňadra zdvíhá,
bolestný srdcem bije cit,
a u tajemné vod stonání
mísí se dívky pláč a lkání.
V slzích se zhlíží hvězdný svit,
jenž po lících co jiskry plynou.
Vřelé ty jiskry tváře chladné
co padající hvězdy hynou;
kam zapadnou, tam květ uvadne.

Viz, mihla se u skály kraje;
daleko přes ní nahnuté
větýrek bílým šatem vlaje.
Oko má v dálku napnuté. –
teď slzy rychle utírá,
rukou si zraky zastírá
upírajíc je v dálné kraje,
kde jezero se v hory kloní,
po vlnách jiskra jiskru honí,
po vodě hvězda s hvězdou hraje.

Jak holoubátko sněhobílé
pod černým mračnem přelétá,
lílie vodní zakvétá
nad temné modro; tak se čile –
kde jezero se v hory níží –
po temných vlnách cosi blíží,
rychle se blíží. Malá chvíle,
a již co čápa vážný let,
ne již holoubě či lilie květ,
bílá se plachta větrem houpá.

Štíhlé se veslo v modru koupá,
a dlouhé pruhy kolem tvoří.
Těm zlaté růže, jenž při doubí
tam na horách po nebi hoří,
růžovým zlatem čela broubí.
"Rychlý to člůnek! Blíž a blíže!
To on, to on! Ty péra, kvítí,
Klobouk, oko, jenž pod ním svítí,
ten plášť!" Již člun pod skalou víže.

Vzhůru po skále lehký krok
uzounkou stezkou plavce vede.
Dívce se zardí tváře bledé;
za dub je skryta. – Vstříc mu běží,
zaplesá – běží – dlouhý skok –
již plavci, již na prsou leží –
"Ha! Běda mi!" V tom lůny zář
jí známou osvítila tvář;
hrůzou se krev jí v žilách staví.
"Kde Vilém můj?"
""Viz,"" plavec k ní
tichými slovy šepce praví:
""Tam při jezeru vížka ční
nad stromů noc; její bílý stín
hlubokoť stopen v jezera klín;
však hlouběji ještě u vodu vryt
je z mala okénka lampy svit;
tam Vilém myšlenkou se baví,
že příští den jej žití zbaví.
On hanu svou, on tvoji vinu
se dozvěděl; on svůdce tvého
vraždě zavraždil otce svého.
Msta v patách kráčí jeho činu. –
Hanebně zemře. – Poklid mu dán,
až tváře, jenž co růže květou,
zbledlé nad kolem obdrží stán,
až štíhlé údy v kolo vpletou.
Tak skoná strašný lesů pán! –
Za hanu jeho, za vinu svou,
měj hanu světa, měj kletbu mou!""

Obrátí se. – Utichl hlas
po skále slezl za krátký čas,
při skále člun svůj najde.
Ten rychle letí, co čápa let,
menší a menší, až co lilie květ
mezi horami po vodě zajde.

Tiché jsou vlny, temný vod klín,
vše lazurným se pláštěm krylo;
nad vodou se bílých skví šatů stín,
a krajina kolem šepce: "Jarmilo!"
V hlubinách vody: "Jarmilo! Jarmilo!!"

Je pozdní večer první máj –
večerní máj – je lásky čas.
Zve k lásky hrám hrdliččin hlas:
"Jarmilo! Jarmilo!! Jarmilo!!!"

Klesla hvězda s nebes výše,
mrtvá hvězda sinný svit;
padá v neskončené říše,
padá věčně v věčný byt.
Její pláč zní z hrobu všeho,
strašný jekot hrůzný kvil.
"Kdy dopadne konce svého!"
Nikdy – nikde – žádný cíl.
Kol bílé věže větry hrají,
při níž si vlnky šepotají.
Na bílé zdě stříbrnou zář
rozlila bledá lůny tvář;
však hluboko u věži je temno pouhé;
neb jasna měsíce světlá moc
uzounkým oknem u sklepení dlouhé
proletši se změní v pološerou noc.
Sloup sloupu kolem rameno si podává
temnotou noční. Z venku větru vání
přelétá zvražděných vězňů co lkání,
vlasami vězně pohrává.
Ten na kameny složen stůl
hlavu o ruce opírá;
polou sedě a kleče půl
v hloub myšlenek se zabírá.
Po měsíce tváři jak mračna jdou,
zahalil vězeň v ně duši svou;
myšlenka myšlenkou umírá.

"Hluboká noc! Ty rouškou svou
teď přikrýváš dědinu mou,
a ona truchlí pro mě! –
Že truchlí?– pro mě? – pouhý sen!
Ta dávno neví o mně.
Sotvaže zítra jasný den
nad její lesy vstane,
já hanebně jsem odpraven,
a ona – jak v můj první den –
vesele, jasně vzplane."

Umlknul; po sklepení jen,
jenž nad sloupy se zdvíhá,
dál, dál se hlas rozlíhá;
až – jakby hrůzou přimrazen –
na konci síně dlouhé
usne v temnotě pouhé.

Hluboké ticho té temnosti
zpět vábí časy pominulé,
a vězeň ve snách dny mladosti
zas žije dávno uplynulé.
To zpomnění mladistvých let
mladistvé sny vábilo zpět;
a vězně oko slzy lilo,
srdce se v citech potopilo; –
marná to touha v zašlý svět.

Kde za jezerem hora horu
v západní stíhá kraje,
tam – zdá se mu – si v temném boru
posledně dnes co dítko hraje.
Od svého otce v svět vyhnán
v loupežnickém tam roste zboru.
Později vůdcem spolku zván,
dovede činy neslýchané,
všude jest jméno jeho znané,
každémuť: "Strašný lesů pán!"
Až posléz láska k růži svadlé
nejvýš roznítí pomstu jeho,
a poznav svůdce dívky padlé
zavraždí otce neznámého.
Protož jest u vězení dán;
a kolem má být odpraven
již zítra strašný lesů pán,
jak první z hor vyvstane den.

Teď na kameny složen stůl
hlavu o ruce opírá,
polou sedě a kleče půl
v hloub myšlenek se zabírá;
po měsíce tváři jak mračna jdou,
zahalil vězeň v ně duši svou,
myšlenka myšlenkou umírá.

"Sok – otec můj! Vrah – jeho syn,
on svůdce dívky mojí! –
Neznámý mně. – Strašný můj čin
pronesl pomstu dvojí.
Proč rukou jeho vyvržen
stal jsem se hrůzou lesů?
Čí vinu příští pomstí den?
Čí vinou kletbu nesu?
Ne vinou svou! – V života sen
byl jsem já snad jen vyváben,
bych strestal jeho vinu?
A jestliže jsem vůlí svou
nejednal tak, proč smrtí zlou
časně i věčně hynu? –
Časně i věčně? – věčně – čas –"
Hrůzou umírá vězně hlas
obražený od temných stěn;
hluboké noci němý stín
daleké kobky zajme klín,
a paměť vězně nový sen.

"Ach – ona, ona! Anjel můj!
Proč klesla dřív, než jsem ji znal?
Proč otec můj? – Proč svůdce tvůj?
Má kletba –" Leč hluboký žal
umoří slova. Kvapně vstal;
nocí řinčí řetězů hřmot,
a z mala okna vězně zrak
zalétá ven za hluky vod. –
Úplný měsíc přikryl mrak,
než nade temný horní stín
vychází hvězdy v noci klín;
i po jezeru hvězdný svit,
co ztracené světlo se míhá.
Zrak vězně tyto jiskry stíhá,
a v srdce bolný vodí cit.
"Jak krásnáť noc ! Jak krásný svět !
Jak světlo – stín se střídá!
Ach zítra již můj mrtvý hled
nic více neuhlídá!
A jako venku šedý mrak
dál – dál se rozestírá:
tak –" Sklesl vězeň, sklesl zrak,
řetězů řinčí hřmot, a pak
u tichu vše umírá.

Již od hor k horám mraku stín –
ohromná ptáka peruť dlouhá –
daleké noci přikryl klín,
a šírou dálkou tma je pouhá.
Slyš! Za horami sladký hlas
pronikl nocí temnou,
lesní to trouba v noční času
uvádí hudbu jemnou.
Vše uspal tento sladký zvuk,
i noční dálka dřímá.
Vězeň zapomněl vlastních muk,
tak hudba ucho jímá.
"Jak milý život sladký hlas
v krajinu noční vdechne;
než zítřejší – ach – mine čas,
tu ucho mé ach nikdy zas
těch zvuků nedoslechne !"
Zpět sklesne vězeň – řetěz hluk
kobkou se rozestírá; –
hluboké ticho. – V hloubi muk
se opět srdce svírá,
a dálné trouby sladký zvuk
co jemný pláč umírá. – – –
"Budoucí čas?! – Zítřejší den?! –
Co přes něj dál, pouhý to sen,
či spaní je bez snění?
Snad spaní je i život ten,
jenž žiji teď; a příští den
jen v jiný sen je změní?
Či po čem tady toužil jsem,
a co neměla šírá zem,
zítřejší den mi zjeví?
Kdo ví? – Ach žádný neví." –

A opět mlčí. Tichá noc
kol kolem vše přikrývá.
Shasla měsíce světlá moc,
i hvězdný svit, a kol a kol
je pouhé temno, šírý dol
co hrob daleký zívá.
Umlkl vítr, vody hluk,
usnul i libý trouby zvuk,
a u vězení síni dlouhé
je mrtvé ticho, temno pouhé.
"Hluboká noc – temná je noc! –
Temnější mně nastává – – –
Pryč myšlenko!!"– – A citu moc
myšlenku překonává.

Hluboké ticho. – Z mokrých stěn
kapka za kapkou splyne,
a jejich pádu dutý hlas
dalekou kobkou rozložen,
jakoby noční měřil čas,
zní – hyne – zní a hyne –
zní – hyne – zní a hyne zas.

"Jak dlouhá noc – jak dlouhá noc –
však delší mně nastává. – – –
Pryč myšlenko!" – A hrůzy moc
myšlenku překonává. –
Hluboké ticho. – Kapky hlas
svým pádem opět měří čas.

"Temnější noc! – – – Zde v noční klín
ba lůny zář, ba hvězdný kmit
se vloudí tam – jen pustý stín,
tam žádný – žádný – žádný svit,
pouhá jen tma přebývá.
tam všecko jedno, žádný díl –
vše bez konce – tam není chvil,
nemine noc, nevstane den,
tam času neubývá. –
Tam žádný – žádný – žádný cíl –
bez konce dál – bez konce jen
se na mne věčnost dívá.
Tam prázdno pouhé – nade mnou,
a kolem mne i pode mnou
pouhé tam prázdno zívá. –
Bez konce ticho – žádný hlas –
Bez konce místo – noc – i čas – – –
to smrtelný je mysle sen,
Toť co se "nic" nazývá.
A než se příští skončí den.
v to pusté nic jsem uveden. – – –"
Vězeň i hlas omdlívá.

A lehounce si vlnky hrají
jezerní dálkou pode věží,
s nimi si vlnky šepotají,
vězně uspávati se zdají,
jenž v hlubokých mrákotách leží.

Strážného zbudil strašný hřmot,
jejž řetězů činí padání;
se světlem vstoupil. – Lehký chod
nezbudil vězně z strašných zdání.
Od sloupu k sloupu lampy svit
dlouhou zalétá síní,
vždy bledší – bledší její kmit,
až vzadu zmizí její moc,
a pustopustá temná noc
ostatní díl zastíní.
Leč nepohnutý vězně zrak –
jakby jej ještě halil mrak –
zdá se, že nic nezírá;
ač strážce lampy rudá zář
ubledlou mu polila tvář,
a tma již prchla čirá.
On na kameny složen stůl
hlavu o ruce opírá,
polou sedě a kleče půl
znovu v mdlobách umírá;
a jeví hlasu šepot mdlý,
že trapnýť jeho sen i zlý.

"Duch můj – duch můj – a duše má!"
tak slova mu jednotlivá
ze sevřených úst plynou.
Než však dostihne ucho hlas,
tu slova strašná ničím zas –
jakž byla vyšla – hynou.

Přistoupí strážce, a lampy zář
před samou vězně vstoupí tvář.
Obličej vězně – strašný zjev –
oko spočívá nehnuté
jak v neskončenost napnuté,
po tváři slzy – pot a krev;
v ústech spí šepot – tichý zpěv.

Tu k ústům vězně ucho své
přiklonil strážce bázlivé;
a jakby lehký větřík vál,
vězeň svou pověst šepce dál.
A strážný vždy se níž a níž
ku vězni kloní – blíž a blíž,
až ucho s ústy vězně spojí.
Ten šepce tiše – tíš a tíš,
až zmlkne – jakby pevně spal.

Leč strážný nepohnutě stojí,
po tváři se mu slzy rojí,
ve srdci jeho strašný žal. –
Dlouho tak stojí přimražen,
až sebrav sílu kvapně vstal,
a rychlým krokem spěchá ven.
On sice – dokud ještě žil –
co slyšel nikdy nezjevil,
než na vždy bledé jeho líce
neusmály se nikdy více.

Za strážným opět temný stín
zahalil dlouhé síně klín;
hlubokou nocí kapky hlas
svým pádem opět měřil čas.

A vězeň na kamenný stůl
složený – klečí – sedí půl.
Obličej jeho – strašný zjev –
oko spočívá nehnuté,
jak v neskončenost napnuté,
po tváři slzy – pot – a krev.
A ustavičně kapky hlas
svým pádem dále měří čas.
A kapky – vod i větrů zpěv
vězňovi blízký hlásá skon,
jenž myšlenkami omdlívá. –
Z dálky se sova ozývá,
a nad ním půlnoc bije zvon.

Nad temné hory růžný den
vyvstav májový budí dol,
nad lesy ještě kol a kol –
lehká co mlha bloudí sen.
Modravé páry z lesů temných
v růžové nebe vstoupají,
i nad jezerem barev jemných
modré se mlhy houpají;
a v břehu jeho – v stínu hory –
i šírým dolem – dál a dál –
za lesy – všude bílé dvory
se skvějí; až – co mocný král,
ohromný jako noci stín
v růžový strmě nebes klín –
nejzáz vrchů nejvyšší stál.

Ledvaže však nad modré temno hor
brunátné slunce rudě zasvitnulo,
tu náhle ze sna všecko procitnulo,
a vesel plesá vešken živý tvor.
V jezeru zeleném bílý je ptáků sbor,
a lehkých člunků běh i rychlé veslování
modravé stíny vln v rudé pruhy rozhání.
Na břehu jezera borový šumí háj,
z něj drozdů slavný žalm i jiných ptáků zpěv
mísí se u hlasy dolem bloudících děv;
veškeren živý tvor mladistvý slaví máj.
A větru ranního – co zpěvu – libé vání
tam v dolu zeleném roznáší bílý květ,
tam řídí nad lesy divokých husí let,
tam zase po horách mladistvé stromky sklání.
Leč výjev jediný tu krásu jitra zkalí.
Kde v šíré jezero uzounký ostrov sahá,
z nějž města malého i bílé věže stín
hlubokoť stopený v zelený vody klín,
náramný křik a hřmot mladým se jitrem zmáhá,
a valný zástup se z bran mala města valí.
Zdaleka spěchá lid – vždy větší zástup ten –
vždy větší – větší jest – vždy roste tento pluk;
nesmírné množství již. – Vždy větší jeho hluk.
nešťastný zločinec má býti vyveden.

Teď z mala města bran vojenský pluk vychází,
povolným krokem on zločince doprovází,
jenž v středu jeho jde jak jindy ozdoben.
Utichl množství hluk – leč znovu počne zas,
a mnohý v hluku tom vynikne silný hlas:
"To on, to on! Ty péra, kvítí,
klobouk, oko, jenž pod ním svítí!
Ten jeho plášť, to on, to on! To strašnýť lesů pán!"
Tak lidem ode všech voláno bylo stráň;
a větší vždy byl hluk – zbouřených jako vod –
čím blíže zločince zdlouhavý vedl chod.
Kolem něj zástup jde – co nebem černý mrak,
z něho – co blesku svit – v slunci se leskne zbraň.
Volně jde nešťastný – upřený v zemi zrak.
z městečka zvonku hlas. Množství se modlí zaň.

Na břehu jezera malý pahorek stojí,
na něm se dlouhý kůl, na kůlu kolo zdvíhá.
Blíž strmí kolmý vrch, na vrchu vrchol dvojí,
na vyšším vrcholi bílá se kaple míhá.
U volném průvodu ku kapli přišel sbor;
všickni teď ustoupí – zločinec stojí sám.
Posledněť vyveden v přírody slavný chrám,
by ještě popatřil do lůna temných hor,
kde druhdy veselý dětinství trávil věk;
by ještě jedenkrát v růžový nebe klín
na horu vyveden, před bílé kaple stín,
nebe i světů všech pánovi svůj vzdal vděk.
Umlknul vešken hluk, nehnutý stojí lid,
a srdce každého zajímá vážný cit.
V soucitu s nešťastným v hlubokém smutku
slzící lidu zrak obrácen v hory výš,
kde nyní zločinec, v přírody patře říš,
před Bohem pokořen v modlitbě tiché stál.

Vyšlého slunce rudá zář
zločince bledou barví tvář,
a slzy s oka stírá,
jenž smutně v dálku zírá.
Hluboko pod ním krásný dol,
temné jej hory vroubí kol,
lesů věnec objímá.
Jasné jezero dřímá
u středu kvetoucího dolu.
Nejblíž se modro k břehu vine,
dále zeleně zakvítá,
vždy zeleněji prosvítá,
až posléz v bledé jasno splyne.
Bílé dvory u velkém kolu
sem tam jezera vroubí břeh.
V jezeru bílých ptáků sbor
a malých člunků rychlý běh,
až kde jezero v temno hor
vmodré se dálce níží.
Loďky i bílé v břehu dvory –
věž – město – bílých ptáků rod
pahorky v kolo – temné hory –
vše stopeno ve lůno vod,
jak v zrcadle se zhlíží.
Tam v modré dálce skály lom
kvetoucí břeh jezera tíží,
na skále rozlehlý je strom –
starý to dub – tam – onen čas,
kde k lásce zval hrdliččin hlas,
nikdy se nepřiblíží. –
Nejblíže pahorek se zdvíhá,
na něm se kůl a kolo míhá.
Po hoře – na níž stojí – háj
mladistvý hučí – smutný stesk –
nad šírým dolem slunce lesk,
a raní rosa – jitřní máj.

To vše zločinec ještě jednou zřel,
to vše, jež nyní opustiti měl,
a hluboký srdce mu žel uchvátí;
hluboce vzdechne – slza slzu stíhá –
ještě jednou – posledně – vše probíhá,
pak slzavý v nebe svůj zrak obrátí.
Po modrém blankytu bělavé páry hynou,
lehounký větřík s nimi hraje;
a vysoko – v daleké kraje
bílé obláčky dálným nebem plynou,
a smutný vězeň takto mluví k nim:
"Vy, jenž dalekosáhlým během svým,
co ramenem tajemným zemi objímáte,
vy hvězdy rozplynulé, stíny modra nebe,
vy truchlenci, jenž rozsmutnivše sebe,
v tiché se slzy celí rozplýváte,
vás já jsem posly volil mezi všemi.
Kudy plynete u dlouhém dálném běhu,
i tam, kde svého naleznete břehu,
tam na své pouti pozdravujte zemi.
Ach zemi krásnou, zemi milovanou,
kolébku mou i hrob můj, matku mou,
vlasť jedinou i v dědictví mi danou,
šírou tu zemi, zemi jedinou! –
A až běh váš onu skálu uhlídá,
kde v břehu jezera – tam dívku uplakanou –"
Umlkl již, slza s slzou se střídá.
Teď s výše hory s vězněm kráčí pluk
širokou stezkou v středu mlada borku,
doleji – dole – již jsou na pahorku –
a znovu ztichl Šíra množství hluk.
Přichystán již popravce s mečem stojí,
jedenkrát ještě vězeň zdvihl zrak,
pohledl vůkolím – povzdechl – pak
spustiv jej zas – k blízké se smrti strojí.
Obnažil vězeň krk, obnažil ňadra bílé,
poklekl k zemi, kat odstoupí, strašná chvíle
pak blýskne meč, kat rychlý stoupne krok,
v kolo tne meč, zločinci blýskne v týle,
upadla hlava – skok i – ještě jeden skok –
i tělo ostatní ku zemi teď se skloní.
Ach v zemi krásnou, zemi milovanou,
v kolébku svou i hrob svůj, matku svou,
v vlast jedinou i v dědictví mu danou,
v šírou tu zemi, zemi jedinou,
v matku svou, v matku svou, krev syna teče po ní.

Po údu lámán úd, až celé vězně tělo
u kolo vpleteno nad kůlem v kole pnělo,
i hlava nad kolem svůj obdržela stán;
tak skončil života dny strašný lesů pán;
na mrtvé tváři mu poslední dřímá sen.
Na něj se dívajíc – po celý dlouhý den
nesmírné množství v kol mala pahorku stálo;
teprv až k západu schýlivši slunce běh
veselo v mrtvý zrak sťaté hlavy se smálo,
utichl jezera šírý – večerní břeh.

Nad dálkou temných hor poslední požár plál;
v hluboké ticho to měsíce vzešla zář,
stříbřící hlavy té ubledlou mrtvou tvář
i tichý pahorek, jenž v břehu vody stál.
Města jsou vzdálená co bílý v modru mrak,
přes ně v kraj daleký nesl se mrtvý zrak,
v kraj, kde co dítě on – O krásný – krásný věk!
Daleko zanesl věk onen časů vztek,
dalekoť jeho sen, umrlý jako stín,
obraz co bílých měst u vody stopen klín,
takť jako zemřelých myšlenka poslední,
tak jako jméno jich, pradávných bojů hluk,
dávná severní zář, vyhaslé světlo s ní,
zbortěné harfy tón, ztrhané struny zvuk,
zašlého věku děj, umřelé hvězdy svit,
zašlé bludice pouť, mrtvé milenky cit,
zapomenutý hrob, věčnosti skleslý byt,
vyhasla ohně kouř, slitého zvonu hlas,
to jestiť zemřelých krásný dětinský čas.

Je pozdní večer – druhý máj –
večerní máj – je lásky čas,
hrdliččin zve ku lásce hlas:
"Viléme! Viléme!! Viléme!!!"

Krásný máj uplynul, pohynul jarní květ,
s léto vzplanulo; – pak letní přešel čas,
podzim i zima též – i jaro vzešlo zas;
až mnohá léta již přenesl časů let.

Byl asi sedmý rok, poslední v roce den;
hluboká na něj noc. – S půlnocí nový rok
právě se počínal. V okolí pevný sen,
jen blíže jezera slyšeti koně krok.
Mého to koně krok. – K městu jsem nocí jel;
a přišed k pahorku, na němž byl tichý stán
dávno již obdržel přestrašný lesů pán,
poprvé Viléma bledou jsem lebku zřel.
Půlnoční krajinou, kam oko jen dosáhlo,
po dole, po horách, lesy, jezerem, polem,
co příkrov daleký sněhu se bělmo táhlo,
co příkrov rozšířený – nad lebkou i nad kolem.
V hlubokých mrákotách bledý se měsíc ploužil,
časem zněl sovy pláč, ba větru smutné chvění,
a větrem na kole kostlivce rachocení,
že strach i ňadra má i mého koně oužil.
A tam, kde města stín, v cvál poletěl jsem s koněm,
i po kostlivci jsem hned druhý den se tázal;
starý mi hospodský ku pahorku ukázal,
a – již jsem dříve psal – smutnou dal zprávu o něm.

Pak opět žití běh v šírý mě vedl svět,
mnohý mě bouřný vír v hluboký smutek zchvátil;
leč smutná zpráva ta vždy vábila mě zpět,
až s mladým jarem jsem ku pahorku se vrátil.
S západem slunce jsem tam na pahorku seděl,
nade mnou kolo – kůl – kostlivec – lebka bledá;
smutným jsem okem v dál krajiny jarní hleděl,
až tam kde po horách mlha plynula šedá.

Byl opět večer – první máj –
večerní máj – byl lásky čas;
hrdliččin zval ku lásce hlas,
kde borový zaváněl háj.
O lásce šeptal tichý mech,
kvetoucí strom lhal lásky žel,
svou lásku slavík růži pěl,
růžinu jevil vonný vzdech.
Jezero hladké v křovích stinných
zvučelo temně tajný bol,
břeh je objímal kol a kol,
co sestru brat ve hrách dětinných.
A kolem lebky pozdní zář
se vložila, co věnec z růží;
kostlivou, bílou barví tvář
i s pod bradu svislou jí kůží.
Vítr si dutou lebkou hrál,
jakby se mrtvý z hloubi smál.
Sem tam polétal dlouhý vlas,
jejž bílé lebce nechal čas,
a rosné kapky spod se rděly,
jakoby lebky zraky duté,
večerní krásou máje hnuté,
se v žaluplných slzách skvěly.

Tak seděl jsem, až vzešlá lůny zář
i mou i lebky té bledší činila tvář,
a – jako příkrovu – bělost její rozsáhlá,
po dole – po lesích – po horách v dál se táhla.
Časem se zdaleka žežhulčino volání
ještě v dol rozléhá, časem již sova stůně;
z vůkolních dvorů zní psů výtí i štěkání.
V kol suchoparem je koření líbá vůně,
pahorkem panny jsou slzičky zkvétající.
Tajemné světlo je v jezera dálném lůně;
a mušky svítivé – co hvězdy létající –
kol kola blysknavé u hře si kola vedou.
Časem si některá zasedši v lebku bledou,
v brzku zas odletí co slza padající.

I v smutném zraku mém dvě vřelé slzy stály,
co jiskry v jezeru, po mé si tváři hrály;
neb můj též krásný věk, dětinství mého věk
daleko odnesl divoký času vztek.
Dalekoť jeho sen, umrlý jako stín,
obraz co bílých měst u vody stopen klín,
takť jako zemřelých myšlenka poslední,
takť jako jméno jich, pradávných bojů hluk,
dávná severní zář, vyhaslé světlo s ní,
zbortěné harfy tón, ztrhané struny zvuk,
zašlého věku děj, umřelé hvězdy svit,
zašlé bludice pouf, mrtvé milenky cit,
zapomenutý hrob, věčnosti skleslý byt,
vyhasla ohně kouř, slitého zvonu hlas,
mrtvé labutě zpěv, ztracený lidstva ráj,
to dětinský můj věk.
Nynější ale čas
jinošství mého – je, co tato báseň, máj.
Večerní jako máj ve lůně pustých skal;
na tváři lehký smích, hluboký v srdci žal.

Vidíš-li poutníka, an dlouhou lučinou
spěchá ku cíli, než červánky pohynou?
Tohoto poutníka již zrak neuzří tvůj,
jak zajde za onou v obzoru skalinou,
nikdy – ach, nikdy! To budoucí život můj.
Kdo srdci takému útěchy jaké dá?
Bez konce láska je! – Zklamánať láska má!

Je pozdní večer – první máj –
večerní máj – je lásky čas;
hrdliččin zve ku lásce hlas:
"Hynku! – Viléme!! – Jarmilo!!!"

V rozlehlých rovinách spi bledé lůny svit,
kolem hor temno je, v jezeru hvězdný kmit,
nad jezerem pahorek stojí.
Na něm se sloup, s tím kolo zdvíhá,
nad tím se bílá lebka míhá,
kol kola duchů dav se rojí;
hrůzných to postav sbor se stihá.
Sbor duchů:
"V půlnočních ticho je dobách;
světýlka bloudí po hrobách,
a jejich modrá mrtvá zář
svítí v dnes pohřbeného tvář,
jenž na stráži – co druzí spí –
o vlastní křížek opřený
poslední z pohřbených zde dlí.
V Zenithu stojí šedý mrak,
a na něm měsíc složený
v ztrhaný mrtvý strážce zrak,
i v pootevřené huby
přeskřípené svítí zuby."
Jeden hlas:
"Teď pravý čas! – připravte stán –
neb zítra strašný lesů pán
mezi nás bude uveden."
Sbor duchů
(sundavaje lebku):
"Z mrtvého kraje vystup ven,
nabudiž život – přijmi hlas,
buď mezi námi – vítej nám.
dlouho jsi tady bydlil sám,
jiný tvé místo zajme zas."
Lebka
(mezi nimi se točíc):
"Jaké to údů toužení,
chtí opět býti jedno jen.
Jaké to strašné hemžení,
můj nový sen. – Můj nový sen!"
Jeden hlas:
"Připraven jestiť jeho stán.
Až zítra půlnoc nastane,
vichr nás opět přivane.
Pak mu buď slavný pohřeb dán."
Sbor duchů:
"Připraven jestiť jeho stán.
Až zítra půlnoc nastane,
vichr nás opět přivane.
Pak mu buď slavný pohřeb dán."
Jeden hlas:
"Rozlehlým polem leť můj hlas;
pohřeb v půlnoční bude čas!
Co k pohřbu dá každý mi zjev!"
Čekan s kolem:
"Mrtvému rakví budu já."
Žáby z bažiny:
"My odbudem pohřební zpěv."
Vichr po jezeru:
"Pohřební hudbu vichr má."
Měsíc v Zenithu:
"Já bílý příkrov k tomu dám."
Mlha po horách.
"Já truchloroušky obstarám."
Noc:
"Já černá roucha doručím."
Hory v kolo krajiny:
"Roucha i roušky dejte nám."
Padající rosa:
"A já vám slzy zapůjčím."
Suchopar:
"Pak já rozduji vonný dým."
Zapadající mračno:
"Já rakev deštěm pokropím."
Padající květ:
"Já k tomu věnce uviji."
Lehké větry:
"My na rakev je donesem."
Svatojánské mušky:
"My drobné svíce ponesem."
Bouře z hluboká:
"Já zvonů dutý zbudím hlas."
Krtek pod zemí:
"Já zatím hrob mu vyryji."
Čas:
"Náhrobkem já ho přikryji."
Přes měsíc letící hejno nočního ptactva:
"My na pohřební přijdem kvas."
Jeden hlas:
"Slavný mu pohřeb připraven.
Ubledlý měsíc umírá,
jitřena brány otvírá,
již je den! Již je den!"
Sbor duchů:
"Již je den; již je den!"

Stojí hory proti sobě,
z jedné k druhé mrak přepnutý
je, co temný strop klenutý,
jednu k druhé pevně víže.
Úvalem tím v pozdní době
ticho, temno jako v hrobě.
Za horami, kde pod mrakem
ve vzdálí se rozstupují –
v temné dálce, něco níže
kolmé skály k sobě blíže
než hory se sestupují,
takže sinným pod oblakem
skály úzkou bránu tvoří.

Za tou v dálce pode mrakem
temnorudý požár hoří,
dlouhý pruh v plamene záři
západní rozvinut stranou,
po jehožto rudé tváři
noční ptactvo kola vedší,
jakoby plamenou branou
nyní v dálku zalétalo.
Hasnul požár – bledší – bledší,
až se šírošíré nebe
noční rosou rozplakalo,
rozsmutnivši zem i sebe.

V hlubokém úvalu klínu,
ve stověkých dubů stínu,
sbor u velkém kole sedí,
Zahalení v pláště bílé,
jsou to druzi noční chvíle.
Každý před se v zemi hledí.
beze slova, bez pohnutí,
jakby kvapnou hrůzou jmutí
v sochy byli proměnění.
Večerních co krajin pění,
tichý šepot – tiché lkání –
nepohnutým kolem plynul,
tichý šepot bez přestání:
"Vůdce zhynul! – vůdce zhynul!"

V kotouči jak vítr skučí,
nepohnutým kolem zvučí:
"Vůdce zhynul! Vůdce zhynul!" –

Jako listů šepotání
pode skálou při ozvěně,
znělo kolem bez přestání,
jednozvučně, neproměně:
"Vůdce zhynul! – vůdce zhynul!" –

Zachvěly se lesy dálné,
ozvaly se nářky valné:
"Pán náš zhynul! – zhynul!! – zhynul!!!" –



oblaky neoře;
léč to bílá kaple stojí
na vysoké hoře.

Na tu horu za svítání
dívka putovala,
na práh klekla, ruce spjala,
smutně zaplakala.

Pro mne ach dívčina krásná,
pro mne se nesouží,
dej jí panno, hvězdo čistá,
po kom ona touží.


Básně Karla Hynka Máchy

Ani labuť, ani Lůna
oblaky neoře;
léč to bílá kaple stojí
na vysoké hoře.

Na tu horu za svítání
dívka putovala,
na práh klekla, ruce spjala,
smutně zaplakala.

Pro mne ach dívčina krásná,
pro mne se nesouží,
dej jí panno, hvězdo čistá,
po kom ona touží.

V svět jsem vstoupil, doufaje, že dnové
moji vzejdou zlatý jako máj;
jaký mladosti mně slibovali snové,
takový že najdu v světě ráj.
Než ach brzo, příliš brzo přešli,
................................
................................
tmavošedá v lůno jala noc! –

V světlo Lůny kvítko zdvíhá vnadnou
radostně, zdá se, že hlavu svou;
sehnu se, ach, a co slzou chladnou,
rosou noční skropí ruku mou. – –
Zkvětlá růže v kraje své mě víže
čárnou mocí, touhy proletá
cit mé srdce; přistoupiv však blíže,
spatřím, ach, že z hrobu vykvětá.
Lílie, jejíž jsem za svítání
obdivoval sněhobílou zář,
v noc korunu stříbrobledou sklání
k vlhké zemi, i uvadlou tvář.
Hledám lidi, mém jak ve snu žili;
bez srdce však larvy najdu jen; –
snové moji, běda! – snové – byli,
jestoty je všecky zničil den.
V šírý svět po ráji touhou mroucí
rámě moje rozestíral jsem –
po ráji – a na prsa horoucí
pouhou, lásky prázdnou tisknu zem.

Aniž křičte, že vám stavbu bořím,
jenž by sama v krátkém padla čase;
neb kdy základ krysy rozlézají,
celý dům se větrem již kolíbá,
jehož krov se k zemi skoupě shýbá,
jakou schránu střechy jeho dají? –
A kdy nové stavení má státi,
zdaliž rádno stavbu zase jinou
na základu u vysokost hnáti,
předešlé který byl pádu vinou?
Protož buď i základ vyvržený,
nový základ vložte v zemi plodnou;
na něm nový dům buď založený,
jehož střechy přede bouří škodnou
i před parnem denním vás uchrání. –
Kdyby však před stavby ukončením
konec vzala stavba s mojím bděním
(spaní člověk mdlý se neubrání):
pak na místo mistra zesnulého
některý z učenců jeho vstane,
ten přikročí v dráze znamenané
k ukončení stavení nového.

Buďte zdrávy, vlasti modré hory!
Vltavo, buď zdráva v stínech svých!
Ty dědino, jejíž temné bory
hučeli v můj dětský pláč i smích! –
V smích můj pravím? – Ten kdy uslyšely? –
Vesele můj zřídka planul zrak! –
Jinošství však kdy mne mého zřely
brány, jal mne navždy želů mrak!

Časně jsi mi zpustl, snů mých ráji,
pouhý mládci zustaviv jen svět!
Jednou lze jen věnce víti v máji,
jednou plane, a již nikdy, květ.
To jest, co mi o žití se snilo? –
To sliboval dětinský můj věk? –
Po tém oko touhy slze lilo? –
Krásná víro! Tys jediný vděk! –

A proč teskním? – že nevzešlo kvítí,
jaké čárný předvodil mi sen? –
Jaké ve snách zkvětlo živobýtí,
to jestoty neuhlídá den! –
"Otři zraky!" vešken lid mi praví,
"vidíš hroby? – Mníš, že mrtví spí
beze snů? – Ne! – Jiný svět je baví,
znovu oni jitro svoje sní!"

Tíší mrtví? – ! – Ty že znovu žijí? –
Znovu žijí? – – Vlastní vůlí svou? –
Či nuceně žíly jejich bijí? –
Proti vůli v nové sny zas jdou? – –
Za hroby mám z novu mladost sníti? –
Aby z novu její prchl stín? –
Ó by mohl na vždy hrob mě krýti! –
Věčné nic! v tvůj já se vrhu klín.

"Slyš, páže můj! proč smuten stojíš? –
Slyš, páže můj! – sem blíže pojď! –
Snad že se vlny mořské bojíš? –
Ó neboj se, pevná jest loď! –
Slyš, páže můj! – darmo volání; –
on neslyší! – Co znamená
ta touha tvá, to tvoje lkání?"–
"Tam za mlhou snad vlasť je má!

Ó patř! ó hleď! co z moře klínu
v požár večerní vystoupá,
polou to leží v mlhy stínu,
půl to chová vlna skoupá.
Ó pane, hleď, v poslední záři
jak zlatě soumrakem to hrá;
ó jistě vlasti hledím v tváři,
ó jistě, jistě vlasť to má!"

"Ó páže můj, nechtěj tam zříti!
Darmo radostný budíš cit! –
Co pravíš vlastí tvojí býti,
jest jenom Lůny chladný svit;
až vzhůru se nad moře zvedne,
až poslední dne zhasne zář:
obličej její touhou zbledne,
jakou i tvoje zbledla tvář! – –

Slyš, páže můj! – Kroky měsíce
jsou daleko, vpůl přešla noc! –
Proč rosí slza tvoje líce? –
Jakého želu zas tě moc,
mé dítě, moří?" – "Hleď, ó pane!
sotva to oko rozezná,
co v bledé Lůny záři plane;
ó jistě, jistě vlasť to má!"

"Čí jazyk tobě řečí zrádnou
lhal vlasť, kterou teď hledá zrak? –
Ty nemáš, chlapče, vlasť nižádnou!
Co tam zveš vlastí, jest jen mrak.
A proto slyš! ó slyš, pojď spáti,
než líce zjitra zbarví den;
snad že se ve snách budeš smáti
vstříc vlasti své; sen jako sen!"

Poslechnul páže, odšel spáti.
Ještě nepřešel noci stín,
pán vloží, pokoj chtě mu dáti,
jej v lůžko chladné, v moře klín.
A nad ním jitro, večer vzplane,
již však nezbarví jeho líc; –
on věčně, věčně nepovstane; –
že hledal vlasť svou, neví víc.

Temná noci! jasná noci!
Obě k žalu mne budíte.
Temná noc mne v hloubi tiskne,
Jasná noc mne zhůru vábí;
Temné hlubiny se hrozím,
Ach! a k světlu nelze jiti.
Vy hvězdy jasné, vy hvězdy ve výši!
K vám já toužím tam světla ve říši!
Ach, a jen země je má!
Člověkem jsem; než člověk pohyne,
Ve své mě lůno zas země přivine,
Zajme, promění a v postavě jiné
Matka má, země, zas mě vydá!
Vy hvězdy jasné, vy hvězdy ve výši!
K vám budu toužiti světla ve říši,
Ach, a jen země bude má!
Květinou-li mne životu navrátí,
List můj i květ můj k světlu obrátí.
Však, ach, jen země zas, tma mě uchvátí,
Světla ve stany jiti nedá!
Vy hvězdy jasné! – Vy hvězdy ve výši!

Tak vesele jasný uvítán buď den,
Jenž modrém se na nebi zdvíhá,
Ven ze dvoru temna, u prostoře jen
Tam veselo nám; jen ze dvoru ven,
A hlučno ať zpěv se rozlíhá,
By hluboký přírody zaplašil sen! –
Hurá! hurá! hurá!

Hluboký mrtvého lovce je sen,
Jej nezbudí k honbě již veselý den;
Teď živi, teď k honbě, teď veselo jen!
Hurá! hurá! hurá!

Viz, zelený jak se na lovce tam bor
Tak vábně a radostně dívá;
Již zpěvem každý se probudil tvor,
I ozvěna hlasně od dalekých hor
Co daleký zpěv se ozývá;
Ji probudil ze sna náš lovecký zbor.
Hurá! hurá! hurá!

Ba milý je život a milý je bor,
Je nerad opouští uhoněný tvor;
My živi, my k honbě, my lovci jsme hor.
Hurá! hurá! hurá!

Již v prostoře; v dálce za námi je ves,
Náš zbor se již lesem prodírá,
Viz jelen! tu rána na ránu a ples,
Zvěř prchá, leč raněnu dohonil pes,
A lapený jelen umírá,
A vesele hlučně se rozléhá les:
Hurá! hurá! hurá!

Již padl a neslyší vrahů svých ples,
Víc nikdy svůj rodný již neuzří les.
Nám kořist, nám honba, nám veselo dnes;

Krásně, slunce zlaté, ty zacházíš,

Pouť svou denní již dokonáváš;

Poslední v zelené luhy házíš
Blesky zlaté, "Dobrou noc!" dáváš
Háji, lesům kol; v zraky též mé
Posledně již padá světlo tvé.

Dobrou noc též já ti poslední
Dávám, neuzřím víc blesku tvého;
Až noc prchne, až se rozední,
Zbarví záře kříž jen hrobu mého; –
Za hory až slunce zase zajde,
O mně Selena již pověsti nenajde!

Jak kdy poutník z vlasti pryč se ubírá,
Ještě jednou vůkol sebe vzhledne;
Tesknost jemu prsa bolně sevírá,
Líce lítostí a láskou zbledne,
Nezdá nikdy se mu krásnější
Jeho vlast a nikde slunce jasnější:

Pode mnou tak ačkoli hrob zívá,
Síla poslední ve mně umírá –
V svět má duše ouzkostně se dívá,
Duch ve náruč vlast ještě sevírá;
I ač poslední strach prsa ouží,
Jednou ještě v svět duch touží;
Však již darmo a darmo se souží.

Půlnoční vstal měsíc nade Pražský chrám,
Smutný v pustém chrámě já jen stojím sám
A bledá měsíce slzí plný svit
Ve mých jenom ňadrech trudný budí cit.
Či ostatních? – Ne! – svit jeho čili stín
Nepronikne rakví ni hrobový klín!
Nezaplaší noc, a nezaplaší sen,
A nezbudí bouřní mrtvým srdcím den,
Jen po sochách hrobky barví mrtvá zář
Korunu nevěrnou i kamennou tvář,
Míhá se po lících neprobuzených
Co utichlý pláč, ba co lehounký smích.
Při každého nohou kamenný spí lev
Co umdlelá síla i ukrotlý hněv.
Slávy zašlé stín, ba půlnoční i strach
Obletuje otců mých zlehčený prach.
Nešťastného syna však praviceť mdlá
A síla úst jeho skřípění jen má.

Iduno! má Iduno!
Pro tebe vždy se soužím, Ty jasná noci luno,
Po světle tvém jen toužím!

Tam panoš lesem bloudí
V smutném vždy naříkání,
V zvuky, jež z harfy loudí,
Mísí se větrů lkáni;
Kde v lese v hradě pustém
V noc šerou sova stůně,
Provívá listu šustem
Zpěv jeho k plné luně:

Iduno! má Iduno!
Pro tebe vždy se soužím,
Ty jasná noci luno,
Po světle tvém jen toužím!

Zní krajem chřestot zbraně,
Nepřátelé se blíží.
"Panoši! tryskem na ně!"
Mnohý se s koně sníží.
Pod nimi zem se třese;

Však rykem panoš zpívá –
Tak při potoku v lese
V bouř hlas slavíka znívá:

Iduno! má Iduno!
Pro tebe vždy se soužím;
Ty jasná noci luno,
Po světle tvém jen toužím!

Jest bitva bojována,
Panoš se s oře sníží;
Pouť jeho dokonána,
Dřímota zraky tíží,
Již dubec na něm stojí,
A srny na tom hrobě,
Kdy den půlnoc s dnem pojí,
Pasou se v tiché době.

Iduno! má Iduno!
Spojen s tebou přebývá;
Ty jasná noci luno,
V tvém světle se slunívá.

Zašlo slunce již za hory,
Poslední červánek plane
Nade hvozdem, ptactva sbory
Utichly, jen větřík vane,
Pohrávajíc dubů s listem,
Bezebarvá vlnka hrá
Přede mnou v potůčku čistém,
Ve větru zní harfa má.

Jak když zašlo slunce jasné,
Noc když roucho rozprostírá,
Poslední jak svit uhasne,
Neb nad lesem jak umírá;
Ohlas zvonku poslední
Když u večer s vížky zní,
Neb jak růže v háji zvadne:
Tak tys klesla v lůžko chladné.

A nad skalou luna bledá
Oblaky šedými plyne,
A co truchlorouška šedá
Kolem ní se mlha vine.
A tou mhou zář hvězdy zlaté
Světův vyjasňuje chrám –
V chrámě ticho – ticho svaté –
Snad je Bůh v něm sám a sám?

Spi, o dívko milovaná,
Tichý, libý dřímej sen;
Spi, až za bílého rána
Růžový tě zbudí den.
Nechť i ve snách anjel tvůj
Tobě zastře osud můj. –

Též i já teď půjdu spáti,
Černé noci vzchází mrak;
Přestanu teď darmo lkáti,
Pevný sen mi sklízí zrak;
Dutě v ptactva jarní ples
"Dobrou noc!" mi hučí les.

Luna vodí hvězdy máje
V jarní noci libý stín,
Temně zvučí šepot háje;
Mne ach tichý pojme klín:
Neprosvitne luny moc
Mého lůžka temnou noc!
Dívko! dívko! dobrou noc!

Dobrou noc, o lásko! zlatá číše,
Naplněná smrtonosnou slastí!
Tvoje krásná, klamuplná říše
Nebude již nikdy mojí vlastí.
Miloval jsem na noc vzešlé světy –
Jasné světy z jitra doplanuly,
Miloval jsem z jara krásné květy –
Bujné větry pryč je zavanuly.
A tak vše, co radosti rni neslo,
Láskou mojí v brzkou zkázu kleslo!

Ještě jednou v mladosti mé kraje
Zpět mě vedlo mdlého slunce zlaté
Snů mých říše, ony stíny svaté,
Kde jsem bloudil, jako dítko hraje.
Mrtvo kolem – pustota jen pouhá.
"Vše mladosti mé uvadlo kvítí?"
Bez slunce květ nemá zniku, žití;
Slunce zašlo a noc byla dlouhá.

Pláči hořce. "Proč, o slunce jasné!
An tě sotva mdlý můj zrak uhlídá,
Již tvá záře zase mi zahasne?!"
"Hasne! hasne!" ohlas odpovídá,
A již tma se kolem rozprostřela.
Chtěl jsem kvítí – noc jen slzy měla.

Teď jsem tichý, harfa bezestrunná
Zavěšena v kobce otců přešlých;
Tichý jak v zásvitu světů vzešlých
Nade hroby noc je stříbroluná.
Však co chová harfa v zpustlém klíně?
Kdo mi tajné její žaly poví? –
Kdo vyřekne a kdo ustanoví,
Co noc tichá v bledém tají stíně?

Větřík zdychne v harfy lůno duté,
A ta, ač již struny žádné nemá,
Zalká zvuky nezapomenuté!
Vzplanou noci zraky žalonosné,
Šírou zemi kryje slza němá!! –
Či ne slza? – snad jen kapky rosné!

Duše nesmrtelná, která bydlíš
V těle mém, ve schránce ve smrtedlné,
Ustvořené z hlíny! ty, jenž patříš,
Co člověka smyslům nelze zříti,
Nelze pochopiti smrtedlníku,
A poddaným tobě tělem vládneš:
Teď zpívati dej den mně poslední,
Den, v němž čas pomine, smrti bratr,
Hříchu – syn hnusného, v kterém ty též,
Odkuds vyšla, nazpět se navrátíš,
Den, v němž slunce zhasnou, světy zajdou,
A tak jako bylo na počátku,
Dříve nežli Bůh byl stvořil zemi,
Stati bude všecko prázdné, pusté! –
A ty, jenž jsi stvořil ducha mého,
Který patříš minulost i nyní,
Jehož oko hledí do budoucna,
Nestvořený i neobmezený,
Jehož konce není a nebude –
Podporou buď silnou ducha mého.

Temná noc pokryla šírou zemi,
Nebylo na ní živého tvoru,
V celém kruhu světa smrt jen byla.
Na nebesích jasný kříž teď vyšel,
Jako slunce jasný lesk vydával,
Rozléhal se kol zvuk smutný trouby,
Budě těch, jenž dřímali ve hrobách,
Rozlehlých po zemi šírošíré. –

Proměněné tělo v prach a popel
Opět skleslo po skončeném soudu,
A nebylo více; duše však se
Navrátily nazpět, odkud vyšly.
Svět stál co v dnu čtvrtém po stvoření.
Na nebesích seděl Bůh v své slávě,
Nesčíslní kolkolem duchové
Zpívali ku slávě jeho písně;
Rozléhali hlasové se jejich
V slavném zvuku, jako bouře dálná,
Neb co padajících vod hučení;
Souzvuk světů v kruhu kolujících
Hrůzoslavně písně ty provázel.

"Sláva Bohu na nebesích,
Jenž vévodí od věčnosti;
Jehož slovem vstaly světy,
Jehož slovem nebe jest."

"Nezačatý, neskončený,
Neobmezenou vždy vůlí
Od stvoření řídil nebe,
Od stvoření řídil svět."

"Milostivý, dobrotivý
Klade cíl teď lidské pouti,
Jeho slovem klesne nebe,
Jeho slovem zajde svět!"

Byla tma nad světem rozložená,
Jako moře kryje šírou zemi;
Vyhořelá, tmavá byla slunce,
Modrojasný Sirius i zhasl,
V    letu, v kruhách tmavých hučí svět.

Duše má, před nadsmyslné zraky
Své teď uveď vlast mou v čase tomto:
Vymřelá až stati bude Praha,
Živého až v ní nebude dechu,
Ani člověk, ani zvíře žádné.

Peruť svou má duše rozepíná,
Z vysokého nebe dolů k zemi
Davem světů kolujících spěje;
Přede mnou i za mnou po mých stranách,
Pode mnou i nad mnou světů množství,
Až se v dálce jako mlhy tratí.
Složí duše má teď peruť svoji,
Na šedivém oblaku spočívá;
Pode mnou zem rozložená leží,
Papršlkem jsouc jasným osluněna,
Před mé zraky vstoupá vlast teď moje.

Jako druhdy tmavé lesy stojí,
V dálce modrají se Krkonoši,
Kol po rolích obilí se vlní,
Noví klasové potichmo šepcí,
Květem osypané stojí stromy;
Kvítí kreje pestře šíré luhy,
Vonná růže hlavu v větru houpá,
Fialka přelíbou vůni lije
Z trávy husté, kde ukrytá leží.
Hrd potůčkové hájem hustým,
Olšiny se zhlížejí v potůčku,
S Labem Vltava vlast obejímá,
Nevěstu stříbrný jako pásek.
Ve vodě však není ryby žádné,
Není ptáka v povětří žádného,
V olšině nezní již zpěv slavíka,
Nelítá na kvítí včela žádná,
Neskotačí brav na lukách bílý,
Není člověk, který by ho pásl.
V celé vlasti není zvíře žádné,
Ani člověk v celé vlasti žádný.

Jaké město před zrak můj teď vstoupá?
Praha jest to? Praha? vlasti hlava?
To jest Praha. O jak jest změněná!
Slavný Vyšehrad zde druhdy stával,
Tamo hrad královský; přes Vltavu
Jiný most před časy vedl cestu,
A obydlí všecka pustá stojí;
S šumotem kde druhdy dav se vinul,
Jest teď ticho, hrůzoslavné ticho. –
Ani člověk, ani zvíře v městě,
Pusto kolem, každé místo prázdné.
Jedenkaždý dům jest otevřený,
Nezavřená jest každá světnice;
Nářadí jak jindy všecko stojí,
Jak by obyvatel právě odšel,
Člověka však nikde, nikde není.
Věže jako dříve k nebi strmí,
Ozdobeni všickni oltářové,
Jak by teď byl kněz dokonal obět,
Právě teď jak by byli odešli,
Jenž se druhdy modlívali v chrámu.
Vymřelé však stojí celé město,
Jako pustá hrobka leží Praha,
Národu co celého hrob zdá se
Celá vlast, positá pestrým kvítím,
S Labem rychlým Vltava šumotná
V souzvuk temný, co rohové lesní,
Pějí nad hrobem píseň pohřební. –

Vzhůru nazpět má se duše nese
K nebesům, kde věčný pán vévodí
Na vysokém osluněném stolci.

Pod Bojara převysokým hradem,
To Bojara, mládce Bojarína,
Zvadla růže kouzlící svým vnadem –
Holým trním roste rozmarýna.
V rozlehlého nad ní dubu stínu,
Na větvi se houpá malé ptáče;
Smutně hledí na tu rozmarýnu,
Zvadlou růži v zpěvu temném pláče.

Tmavým, hustým černým lesem
Prostovlasá dívka bloudí;
Tmavým, hustým černým lesem
Smutný pláč a lkáni zní.
Bosa hustým trním kráčí,
Z rozervaných bílých rukou
Krev po šatě bílém kape,
A usvadlý dávno šípek,
Jak by opět znova kvetl,
Smutné dívky zdobí krev;
Kudy kráčí noha její
Rozervaná, zkrvavělá,
Červeně se všecko skví.

Luna v mrak se zahalila šedý,
Není po nebi ni hvězdy jasné,
Nad lesem jen míhá svit se bledý,
A i ten po chvíli malé hasne;
Na vysoké proti hradu stráni
Houpají se křovin stíny husté,
Časem zazní z černá lesa lkáni,
Časem kol panuje ticho pusté.

Na cimbuří hradu svého
Zasmušen co černá noc,
Jako luna v mraky šedé
Zahalen v plášť široký,
Nad propastí nad bezednou,
Okem plamenným v ni hledě,
Stojí mládec, Bojar jest to,
Bojar, statný Bojarin.
"Slyš, co pláče tmavým lesem? –
Již to mlčí – zas to pláče –
Opět mlčí – opět pláče –
Vzhůru! sedlo mi na oře,
Vzhůru, rychle! – Rychle! Vzhůru!"
Hoj, již letí v tmavou noc;
Jako blesk se mihne mrakem,
Tak on letí v tmavou noc.

Na cimbuří hradu jeho
Stojí panoš, hledí v noc,
Kolem hledě, smutně pláče.
Čeká do jasného jitra,
Čeká přes den zamračený,
Čeká přes noc opět celou;
Nevrátí se Bojar více,
Statný Bojar Bojarín.

V lese s dubem jedle kde se pojí,
Houští vůkol obklopena stinnou,
Kamenný na kopci křížek stojí,
Kol něho se dubu větve vinou.
Rozmarýna v podzimních tam dobách
Vzhůru pne se mezi holé trny,
A na dvou porostlých mechem hrobách
Pásají se v sboru plaché srny.

Aj, libý větérku,
Co spěješ tak rychle
Přes květnatá luka,
Proč skláníš kvítečků
Peřestých hlavinky?
Proč pěníš potůčka
Stříbrolesklé vlnky?
Proč modrého háje
Mladé stromky loupíš,
Listí zanášeje
Jím cestičky kryješ?? –

Odpoví větérek
"Spějiť já přes luka,
Přes květnatá luka
Rychlorychlým letem,
Bych setřel slzičky,
Ježto v noci měsíc
Naplakal na kvítky,
V temnotemné noci
Bleďounký měsíček.
Kvítkům hlavy skláním,
Hlavinky peřesté,
Hledám, zda v kalíškách
Nebydlí překrásná
Milenka měsíce,
Bledého měsíčka.

Kolkolem ji hledám,
Hledám ji po hájích,
Hájích jasnomodrých,
Hledám ji po lesích,
Lesích tmavočerných,
Však jí nenalézám.
Hledám ji v potůčku,
Zdaž ji nechovají
Vlnky stříbrolesklé.
Často v bouři změněn,
V přestrašlivou bouři,
Hledám ji po moři,
V nejhlubších hlubinách.
Celé moře projdu,
Celé moře zdvihnu,
Jí však nenalézám.
Všude, všude hledám,
Kam oko měsíce,
Bledého měsíce
Nikdy nedohlídne,
Ach, však nikde ona." –

Každé noci měsíc,
Bleďounký měsíček
Nad horami vyjde,
Horami šedými,
Naděje vždy nová
Skví se při východu
V obličeji jemu;
Než čím výše vstoupá
Nenalézaje jí,
Tím více vždy bledne
Tichou nocí lkaje
Na kvítky peřesté
Jasné slzy pláče. –

A tak od stvoření
Veškerého světa
Po oblacích bloudí,
Stříbrných obláčkách,
Hledaje milenku;
Kolem něho plynou
Jasničké hvězdičky,
Každou nocí kvítka,
Kvítečka peřestá
Slzami porosí,
Slzami jasnými.
Když však se ho velká

Někdy bolest zmocní,
Zastře si svou tváři
Tmavošedou rouškou.
Tu také noc tmavá,
Noc to černočerná
Celý svět přikryje;
A pak vše s měsíčkem,
Měsíčkem bleďounkým
Po celou noc truchlí.
Kdy však svou milenku
V noci nenalezne,
Tu se časně z rána
Za modrým lesíčkem
Daleko, daleko
Do moře potápí.

A tak musí bloudit
Bleďounký měsíček
Od počátku světa,
Světa veškerého
Až ku konci světa,
Světa veškerého –
Milenku však krásnou
Nikdy nenalezne.

Strom stojí v krásném květu,
Rozsílá vůni kol a kol;
Jej ptactvo obletuje,
V zpívání přeradostném
Se kráse obdivuje. –
On vykvetl však časně,
Mráz překvapí jej z jitra,
Květ po květu opadne
I vůně s květem mizí;
List po listu opadne
I krása s listem mizí,
Samoten stojí uschlý strom. –
Sbor ptactva oplakává
Uschlého stromu krásu
Uprchlou v sadu zkvětlém. –

Nad rybníkem na skále,
Na skále na vysoké,
Pošmournou černou nocí
Oheň se jasně vzhůru pne –
Plamínek – plamen svítí
Na hvozdy šírošíré,
Požár se vzhůru nese,
Obloha též se rudí.
I rybník skví se v záři,
A vlnky zlatolesklé
Vesele si šeptají.
Již oheň dohořívá,
Plamen – plamínek svítí,
Jiskří se – doutná – zhasne.
Obklopí šíré hvozdy noc,
Obloha opět zčerná;
V rybníku záře zhasne,
A tmavé vlnky šepcí
Jako pohřební píseň.

Slavíček polétával
Rozkvetlým nade sadem,
Houpával se ve květu
Zbělelé na jabloni.
Létával on nad lesem,
Nad hájem rozepínal
Křidélka rychlorychlá, –
A kudy polétával,
Zněl hlasně jeho jemný zpěv,
Rozkvetlý sad se ztišil,
Umlkl šírý les i háj,
Větřík svá křídla složil,
V zeleném zdřiml háji
V vysoké borovici,
Poslouchal potok tiše
Dojemný zpěv slavíka.
Pozdřiml i slavíček,
Spánek mu očka sklížil,
S rozkvetlé sklesl větve,
Pne vzhůru mech se nad ním.
Umlkly zpěvy jeho,
A nad jeho hrobečkem
Přesmutně šírý hučí les.
I větříčkové rychlí
V ouplném světle luny
Smrt jeho oplakávají.

Chodíval jinoch po horách,
Rovinách šíré vlasti,
Zvučnou si harfu nosil.
Vítaným býval hostem;
Umělou kdy on rukou
Rozechvěl zvučné struny,
Mnohé tu dívce smutné,
Jak pochmuří se hvězdy,
Zastřely slzy jasný zrak;
A jak za jitra rosa
Skví se na lístku různém,
Tak na rozkvetlých lících
Dívčiných slza skvěla se.
Často nad hájem zazněl
K ouplné luně jeho zpěv.
Není jinocha více;
V chladném on dřímá hrobě,
Neb na perutech zpěvu
Odlétá duše jeho.
A jako s květem vůně,
S ohněm i požár zmizí,
Jak zpěv s slavíkem zmlkne,
Tak i s jinochem dobrým
Jeho zalétly písně,
I harfa oněměla.

Strašnou bouří oblak hrozí,
Jak to úpí v moře lůně?
Aj, tu dítě v malém člune,
Sem tam po vlnách se vozí.
Dítě! – dítě!! - - vrať se zpátky
Neslyší; – jen neustále
Člunek plyne dál a dále.

Proč tak plyneš v neustání,
Nehrozíš se bouře valné?
Aj, tu dítě oko kalné
Zdvihne, mluví v tichém lkáni:
"Proč bych hrozil já se moře,
Vždyť pak přece v hloubi této
Otec spí již třetí léto.

Nezdá se tam tiše spáti,
Neb kdy v tomto plynu člune,
Slýchám v temném moře lůně
Často tajně, tajně lkáti; –
Snad se mu tam po mně stýská? –
Rád bych chtěl tam k němu jiti,
By mne mohl opět zříti.

Neznám ale cestu dolů."
Strašlivě teď bouře skučí,
Zbouřené již moře hučí,
Dítě plyne v němém bolu.
Vlna za vlnou se valí,
Podobná vysoké hoře;
Polkne člun ten … zalká moře.

Předouc dívka sedí pod rozkvetlou máji,
Žal jí v srdce volá žežulička v háji.
Čtvrtý rok pod máji zde na mezi sedí,
Od hor Krkonošských dolů k Praze hledí.
Z rána i u večer očka tam obrací,
Zdaliž Milvoj její již se z boje vrací.
Starostí ubledlá červená prv líce,
že se Milvoj z boje snad nevrátí více.
Kol rozkvetlé máje stehlík polétává,
Ty-li to, Milvoji, smutně provolává.
Nese vraný havran zprávu o Milvoji,
V krutém že on zůstal proti Turkům boji.
Zalká dívka smutně: "O vy hory sněžné,
Proč nezasypete dívky srdce něžné!"
Před dívkou veliký hle Krakonoš stojí,
Dívčina se leká, dívčina se bojí.
"Nestrachuj se, přelko," Krakonoš jí praví,
"Však tě mocnost moje všeho žalu zbaví."
A hle, promodrává kvítko se pod máji;
Žal žežulka volá v každé srdce v háji.

Za šedými hory vzdálené jest
Lampa naší země, zlaté slunce
Temnošerem přes hladinu mořskou
Lkaly zvony smutným zvukem
Lkaly touhu země po vzdáleném
Slunci, tam ku horám, kde přebývá;
Krásná růže klonila hlavinku
Umírajíc, kol kol po zahradě
Rozesílala nejsladší vůni.

Po zsinalém jezeru
Ploula labuť bílá, zpěvem mutným
Bílým táhlým hrdlem na peruti
Dechu posledního nejkrásnější
V ticho noční uplynula píseň,
Spěchajecí jasnému ku slunci.
V tichou noc nad mořem na balkónu
Lkala Jaroslavna pláčem řeky,
Vinoucí se rozkvetlými luhy.

Bělejším nad labutině hrdlem,
Nade růži rtoma krásnějšíma,
Nejkrásnější linula myšlénka:
"O, jak touží srdce mé se vznést
Vzhůru k světlu, které svítí světu!
O, že člověk tak jest vzdálený
Od slunce, jenž vzešlo na Golgatě,
Jehož jiskrou celý jestiť svět,
Dokud noha jeho bloudí zemí!
Výš a výše vezdy vstupovati,
Podobnější vezdy býti jemu!"
NA POPRAVIŠTI.
Noční kolem rozprostřel se klid,
Na pahrbku vybledlá se míhá
An ji polil bledé luny svit,
Lebka, jenž se nade kolem zdvíhá;
Krajina kol tichá, pustá, holá,
V rybníce jen žába smutně volá.

Otevírá půlnoc hrobů klín,
Kol a kolem temné šepotání. –
Nad svým hrobem mnohý nyní stín –
Bloudí semo tamo v tichém lkáni.
Mnohého teď prolitá se třpytí
Mladá krev, kdy na ni luna svítí.

"Slyš, páže můj, proč smuten stojíš?
Slyš, páže můj! – sem blíže pojď!
Snad že se vlny mořské bojíš?
O neboj se, pevná je loď.
Slyš, páže můj! – Darmo volání.
On neslyší. – Co znamená
Ta touha tvá, to tvoje lkáni?" –
""Tam za mlhami vlast je má!""

"O patř! o hleď! co z more klínu
V požár večerní vystoupá;
Polou to leží v mlhy stínu,
Půl to chová vlna skoupá.
O pane, hleď! v poslední záři
Jak zlatě soumrakem to hrá,
Zajisté hledím vlasti v tváři,
O jistě! jistě vlast to mál""

"O páže můj, nechtěj tam zříti,
Darmo radostný budíš cit!
Co pravíš vlastí svojí býti,
Jest jenom luny chladný svit;
Až vzhůru se nad moře zvedne,
Až poslední dne zhasne zář:
Obličej jí pak touhou zbledne,
Jakou i tvoje zbledla tvář!"
"Můj páže, slyš! kroky měsíce
Jsou daleko, půl přešla noc. Proč rosí slza tvé zas líce?
Jakého želu tě zas moc,
Mé dítě, moří?" – ""Hleď, o pane
Sotva to oko rozezná,
Co v bledé záři luny plane,
To jistě, jistě vlast je má!""

"Čí jazyk uchu řečí zrádnou
Lže o vlasti, již hledá zrak?
Ty nemáš, chlapče, vlast nižádnou;
Co tam zveš vlastí, jest jen mrak!
A proto slyš – o slyš, pojď spáti,
Než líce tobě zbarví den;
Snad že se ve snách budeš smáti
Své vlasti vstříc – sen jako sen!"

Poslechnul páže, odšel spáti;
Ještě nepřešel noci stín,
Pán vloží, pokoj chtě mu dáti,
Jej v lůžko chladné – v moře klín.
A nad ním jitro – večer zplane,
Nezbarví však již jeho líc.
On věčně, věčně nepovstane:
Že hledal vlast, neví už víc!
BALADA.
Pokraj skály jinoch sedí,
V jeho rukou harfa dřímá;
Prvním jitrem v dálku hledí,
Vyskočí, i takto hřímá:

"Pohřbi harfu, hloubi černá,
Pevný meč mi v pravou ruku,
Vzhůru za mnou, mládež věrná,
Skončíme ať vlasti muku!!"

Letí harfa mezi skály,
Posledně zavzdechne sobě;
"Dobrou noc!" zdol struny vály
Na svého co pěvce hrobě.

"Bílá horo, bílá horo,
Odstři příkrov, jenž tě kryje,
Jitro tvé juž svítá skoro,
Naše krev tvou vinu smyje."

"Sněžka zdvíhá čelo jasné,
Krakonošů lampa plane,
Krvavé až zoře zhasne,
Zlaté Čechů slunce vstane!"

V okruh vlasti zavzní plesy,
Hučí jitrem řeky zdmuté,
České zavzní v kolo lesy,
I za lesy zvony duté.

Tichý tis nad růží stíny sklání
Mezi hrobů ověnčené kříže.
Sladké zvuky – o jen blíže! blíže!
Slavíka snad libé klokotání? –
Ach, tak sladce nezní jeho lkáni,
Kdo hlas ten uslyší, půjde stíže,
Neb jej žel i touha k růži víže
Bez naděje jako milování!

Bolest-li, či slast mé srdce jímá? –
V růžovém blankytu hvězdy rcete,
Ty růžemi ověnčená Luno,
Zdaž to Ona – a jen růže dřímá? –
Či spí Ona, a jen růže květe? –
"Růže květe!" Růže jen? – Iduno! –

V hloubi citů kde mám slova vzíti,
Bych pronesl prosbu dosti jemnou? –
Temnost za mnou, temnost i přede mnou
Bledý den chce v brzku mi zajiti! –
Jak se stádo labutí chce kryti,
Oblaky plynou před nocí temnou.
"Pane, pane! – pane!! zůstaň se mnou
Zůstaň se mnou, neb chce večer býti!!!"

Darmo! – lkáni mé ho neuprosí. –
Jakás ruka před umdlelý zrak
Vždy mi staví zoufalství jen číši. –
Sáhnu po ní; – mok ten usta zrosí, –
V ducha tma mi sype mrak a mrak! –
Hu! jak chladno v noci pusté říši!!

Ač má síla neoslábla v boji
Proti tobě ještě, bouře lítá,
Přece bolest v hloubi srdce vrytá
Časem budí mutnou touhu dvojí:
Předně, v nově zkvětlém jaru svojí
Aby vnadou růže trnokrytá,
Ne již více v čelo mé uvitá,
Zdobila leč tichou rakev moji.

Druhá žádost jest to samé přání:
By nového jasná slza máje
Až provodí slavíka volání,
Bledou Lunu v tichou noční dobu
S sborem hvězdným nad vlastenské háje,
Zrosila leč mech jen mého hrobu.

Zašlo slunce za modravé hory,
Poslední v oblacích požár plane,
Lehký větřík temným lesem vane,
Pernaté sen v náruč jímá sbory.
Vzdálené se v soumrak tratí dvory,
Zdá se svět, že v temnu pozůstane;
Však jen zdá se, v brzku Luna vstane,
Světlem svým osvítí všecky tvory.

Vzešly hvězdy v rouchu jasném, zlatém,
Na vysokém z tmělých nebes trůnu,
Předcházejíc kněžnu noci, Lunu,
Spatřily mne na zarostlém hrobě; –
Žaly kryji ve srdci rozňatém,
Touhou plál jsem po minulé době!

Proč Vltavo, řeko divá,
Tmavou nocí v bouři lkáš?
S mými své snad zdechy pojíš?
Mé snad zdechy také znáš?

"U Vorlíka skály krásné,
Pod nimi květnatý břeh! –
O, by k nim mé vlny bystré
Vrátily svůj rychlý běh!"

Darmo, řeko, tvoje lkáni,
Darmo tmavou nocí zní,
Vlna tvoje v moře spěje,
Oných břehů neuzří.

"Darmo jsou i tvoje zdechy,
Dnové, pro které zde lkáš,
Oni dnové zašli dávno,
Více juž jich nepoznáš!"

Ano, zašly časy milé,
V nichž jsem bloudil v mladý den
Podle Želetínky hájů – –
V krátké noci – krásný sen. –

Želetínky háje
Modré stíny plodí,
Modrými tam stíny
Mnohá srnka chodí.

Jedna srnka bílá
Nade všecky jiné
Které tamo mají
Své obydlí stinné.

Stověžitou Prahu
Ode místa toho
Dělí řeka bystrá,
Dělí hor i mnoho.

Přece noha moje
Tmavou nocí spěje,
Své kde Teletinka
Tiché stíny seje.

Vzešly hvězdy zlaté,
Luna zasvítila,
Všecky srnka bílá
Krásou převýšila.

Toužím, tamo spěje,
Mou by srnkou byla,
Rychlost však mých kroků
Pryč ji zaplašila.

Srnko, bílá srnko,
Uposlechni radu,
Opusť háje tmavé,
Pojď v město do sadu.

Ubíhala ona
Dále ve křovinu;
"Miluje vždy srnka
Svobodnou krajinu."

Pro ni v noci tmavé
Oko slze lilo;
Vzešlo slunce z rána –
Mne nepotěšilo.

Z temna lesa žežulička
Zakukala, zaplakala
Pod Karlovým Týnem:
"Karlův Týne, pevný hrade,
Památníku reka spustlý,
Slávy stíne, slávy hrobko,
Zašlá hvězdo, zhaslé slunce;
O jak stojíš pustý, pustý! –
Karlův Týne! Karlův Týne!"

V šírém poli dubec stojí,
Pod ním dřínek zakvětá,
Nad ním za vzdálené hory
Sivý holub zaletá.

Hledá háj, kde pokoj bydlí,
Nezní dravých ptáků hluk,
Jaro kde panuje navždy,
Nehrozí myslivce luk.

Tak i jinoch pokoj hledá,
Prchá vln zbouřených chřest,
Domnívá se, v šírém světě
Někde přec že pokoj jest.

Však on darmo, darmo hledá,
Všude s ním jest trýzeň zlá;
Příčinu on nepokoje
V srdci vlastním s sebou má.

Pokoj v žádné není době,
Světem zhoubný hrozí vír;
Pravý pokoj jest jen v hrobě,
V Bohu jest jen pravý mír.

Ani labuť, ani luna,
Oblaky neoře;
Leč to bílá kaple stojí
Na vysoké hoře.

Na tu horu za svítání
Dívka putovala,
Na práh klesla, ruce spiala,
Smutně zaplakala.

Pro mne, ach, dívčina krásná,
Pro mne se nesouží,
Dej jí, Panno! hvězdo čistá,
Po kom ona touží.

Nesbírá v háje stínu
Má děva tamto u vody
Z rána červené jahody
Bílého si do klínu:

Leč růže to vykvítá,
A tamto u borovice
Bílá v kolo holubice

S dřeva na dřevo lítá.

Háj děvu neobjímá!
Na nálesí, na rovině
Ustlali v lůžko dívčině,
Tam ona ještě dřímá.

Zalká jinoch v černo lesa:
Temnáť noc bez svitu luny,
Smutnéť jaro bez všech květů,
Pustýť život bez milenky!
V    šírém světě jedna – jedna –
Jedna jenom – – měj se dobře!
Zašlo slunce – sklesla noc,
Černá noc – chce se mi spáti.

V šírém poli dubec stojí,
Zelený pod dubem palouk
Žlutým obilím prohlídá.
Přijdou ženci, žito sežnou,
Na palouku odpočinou,
I ty tamo odpočiň si,
Poshov sobě na mém hrobě.
Vylítne skřivánek pozdní,
Zazpívá v rozmarném pění:
"Již ho není – již ho není!"

"Celý kraj písecký
Holé trní rodí,
Že moje milenka
S jinými se vodí.
Měj se tady dobře,
Můj vraný koníku,
I vy sokolové,
I ty věrný psíku.

Oba sokolové
Od rána do rána
Svobodni lítejte,
Prosti svého pána.

Do lesů zaběhni,
Ty vraný koníku!
Pána si vyhledej,
Drahý, věrný psíku.

Z rána do večera,
Večera tmavého,
Od dvora ke dvoru
Hledej si jiného.

Já zajdu daleko
Do šírého světa,
Nevrátím se nazpět
Po celá tři léta.

Po celá tři léta,
Ba v mém živobytí
Nechci já krajinu
Tuto víc uzříti."

Zaslechla to dívka,
Zaplakala tuze;
Ohlédnul se jinoch –
Nezpomněl té chůze.

Na lučině husy pasou,
Pasou je tam pěkné panny;
Letí sokol – rozlétly se
Sivé husy na vše strany.

Jedna husa, sivá husa
Vzhůru letí pod oblaky;
Jedna z panen na lučině
Za husou své zdvíhá zraky.

"Huso, huso! Sivá huso,
Ohlédni se na vše strany,
Ohlédni se po táboru,
Co dělá hoch milovaný?"

""Na palouku bílý kámen,
Při kamenu voda běží;
Na něm roští – a v tom roští
Milý tvůj ubitý leží!""

Z rána na úsvitě
Od mne nešťastného
Ulétla hrdlička
Do pole šírého.

Dívko, z tvých pramenů
Ona se napila,
Tys rozstřela sítě,
Ty jsi ji lapila.

Tvá hrdlička žvavá,
Ta ji přivolala
I lahůdka zrádná
V sítě zamotala.

"Nemám já pramenů,
Ni lahůdky zrádné,
Ni hrdličky žvavé,
Ani sítě žádné."

Tvoje modré oči
Jsou ti pramenové,
Lahůdka ta zrádná
Malinoví rtové.

A hrdlička žvavá
Stříbrné tvé hlasy,
Sítě lapající
Tvé jsou zlaté vlasy.

Letěly koroptve plaché
Přes jalovec nízký;
Hlásala střelená rána,
Můj milý že blízký.

Zaplašená po nálesí
Utíkala srnka,
Dívka v křoví střásala si
Jalovcová zrnka.

Uleknutá sobě tuze
Ruku poranila,
Zabolelo ji to v srdci,
Slze vyronila.

V jednom roku jalovcová
Křoví květy mají,
V druhém roku zrnka vzejdou,
V třetím zrnka zrají.

Až ta zrnka zralá budou,
Všecka opadají,
Jedno zrnko přehluboko
Zemí zasýpají.

Slze dívky ho zrosejí,
Až jalovec vzejde;
Neboť více na nálesí
S milým se nesejde.

Neroztál sníh ještě
Na skalnatém čele?
Sníh již dávno splynul,
Leč že to labutě,
Labutě jsou bílé;
Spočívají tamo
Na vysoké hoře
V zeleném osení,
Jenž libě zavání
Krajinou večerní.
Zkud, labutě bílé,
Semto jste přitáhly?
Od východní strany
Po večerním nebi
Zlatoskvoucí branou?
Či tam od západu
Šly jste proti slunci? –
Ne, my od půlnoci
Z chladných táhnem krajů
Táhnem na poledne
V kraj věčného ráje;
Jemu není roven
V šírém světě žádný;
Nejkrásnější kvítí
Vykvetá jen tamo! –
Aj, labutě bílé,
Vy zůstaňte tady;
Nade všecky kraje
Jest dědina naše;
Nade všecko kvítí
Milenka jest moje!

Uhasly zatmělé hvězdičky,
Zamkly uplakané očičky,
Když zore z jitra zaplálo;
Smutný den, ach, to je smutný den,
Slunce nevychází z mraků ven,
Děvče se, ach, neusmálo.

Zašlo nám slunéčko za hory,
S ním šel milý můj mně navzdory.
Vrať se mně, milý můj, o pojď!
Odešel milý můj po hoře;
Daleko, daleko za moře
Odnesla mi ho rychlá loď.

Jistě by ses, milý, nazpět dal,
Bysi věděl, co jsi udělal,
A jak mě srdce mé bolí!
Řekněte vy mu tam, hvězdičky,
Že po mezích kvetou slzičky,
Že uzrává zítko v poli.

Modřínové, mladí modřínové,
Proč smutně stojíte? –
"Hučí bouře horou, dolem,
Hvozd, který nás druhdy chránil,
Nyní leží posekaný;
Bouře láme větve naše,
Vítr s hory je zanáší,
Příval zemi s kořenů odrývá." –
Chladnou nocí svítí luna,
Bělají se malé dvory;
Mezi dvory palouk velký,
V střed palouku pahoreček,
Na pahorku planá hruška.
Pod hruškou dva bratři sedí.
Mladší dřímá bratru v klíně,
Podle malá harfka leží.
Starší prstem přejel struny,
Pak si vzdechne nocí tichou:
"Těžko ptactvu vzdál od hnízda,
Smutně žežulce bez matky;
Smutněj dětem bez rodičů,
Tížej vzdáleným od vlasti."

Stojí jabloň v šírém poli
Nočním mrazem zpražená;
O jak mne mé srdce bolí,
Ta že jabloň zkažená!

Darmo pláče v tichém lkáni
Jasné slzy bílý květ;
Hluché všemu naříkání
Nevrátí se jaro zpět.

Dívko bledá, v jejím stínu
Nevzejde ti radost víc;
U věnec spleť rozmarýnu,
S hrobem sňatek čekajíc.

Nevinnosti! blesku tvého
Za sebou ji táhne moc;
Tebe, slunce žití svého,
Ztopila kdy v temnou noc.

Vzešla luna! –
Jak se svítí
Slzami jí ruměnec;
S ní i všecko pláče kvítí
Roztržený pro věnec.

Pod starým hradem, v večerní době,
Žežhulka volá "kuku" na buku.
"Podej, můj milý, statnou mi ruku,
Podej mi ruku, podej mi obě;
Snad že již více nepřijdem k sobě,
Leč až žežhulka smutné si ‚kuku‘
Zavolá sama v rozlehlém buku,
V rozlehlém buku, na našem hrobě."

Chladný olšinou větřík zachvívá,
Kde při potůčku slavíček pěje.
S koně na dívku jinoch se směje.
Smutně se směje, smutně se dívá,
Slza mu jasná líce polívá.
I koni v oku slza se skvěje,
Jenž bujnou nohou v zem kyprou reje;
Smutně i slavík s olšiny zpívá.

"Neplač, dívčinko, že v boj se strojí
Pro vlast, pro krále Zdeněk dobrého;
Pro ně nešetří života svého. –
Nechť s zemí šírou střela mne spojí,
Pevná naděje srdce mé kojí:
Míra pláče pro Zdeňka mrtvého,
V lkáni žaluje lesům smrt jeho;
Však hrob s dívčinou mne nerozdvojí!"

Měsíček hasne, blízkoť svítání; –
V hrob mu ustlala kalená střela,
S ním Míra leží v hrobě jak chtěla.
Smutné z hor hučí větříku vání,
Nad jejich hrobem již les se sklání.
Když krásná Běla v lesíku bděla,
Cvičená Mírou jí pověděla
Sivá holoubka jich milování.

Věje vítr, chladný vítr
Přes strniště pusté,
Nosí listí, zvadlé listí
Přes ty hvozdy husté.

Žežhulička v tmavém lese
Smutně zakukala;
Smutněji však na lučině
Dívka zaplakala.

Věnec s hlavy jsem ztratila;
Kde mám jiný vzíti? –
Zavál vítr bílé růže,
Jiný nelze víti.

Ajta, na mé sestry hrobě
Ještě vlají stíny;
Tam já půjdu, věnec spletu
Sobě z rozmarýny!

Umlkni, potoku hlučný,
Padající s kolmých skal;
Ustaň, ustaň, háji zvučný,
Proč můj znova budíš žal? –
V dálce vlna tvá umírá,
V rovinách tvůj usne hlas,
Cit, jenž srdce moje svírá,
Neumrtví žádný čas. –
O čem mluvíš? Ó jen o ní!

Kde jest ona? Rci, kde dlí?
V lůno její jen se kloní
Rychlý běh tvůj? K ní jen, k ní?
Proč mne touha po ní moří? –
Tváří jejích neviděl jsem,
Hlasů jejích neslyšel jsem,
Přec mé srdce láskou hoří.
O čem mluvíš? o jen o ní!
Rci, proč pláčeš? – o jen pro ni!

Pod okénkem mé milenky
Bílá růže zakvítá,
Pod ní vonná fialinka
V tmavém mechu zakrytá.

Až ta růže pěkně zkvěte,
Na můj hrob ji vsadějí,
Bledá luna, jasné hvězdy
Slzami ji zrosejí.

Ale nechť ji zalévají,
Přece zvadne, opadá,
Smutně nad ní Mílka pláče,
Slunéčko kdy zapadá.

Milko, Milko, darmo lkáni
Večerním tu tichem zní;
Mrtvý z hrobu nepovstane,
Růže zvadlá nevykvěte,
Ni nevinnost ztracená.

O, harfo dávnověká,
Sladkých kolébko zvuků,
Uspalá nyní dřímáš
V kobkách hor stinnokrytých
Po vlasti rozložené.
Ač dávno hlasy strun tvých
Dozněly slávu otců,
Často mne v stínu hájů
Po oudolích po hlučných
Mnohozvuké Vltavy
Samotného překvapí
Temnota černorouchá;
Kolem šumoty noční. –
Růžoví nesou snové
Na peruti lehounké
Se nade hlavy lidské.
Tu vzchází hvězdy jasné
Ve duté noci lůno,
Na nichžto slavných otců
Přebývají duchové;
Udá se mi slyšeti
Zemřelé zvuky tvoje,
Ty harfo zašlých věků,
Ač dávno hlasy strun tvých
Dozněly slávu otců!

Známť já jednu děvu krásnou,
Jako růži kvetoucí,
Patřím-li v tvář její jasnou,
Nevinností planoucí,
Tuť mé srdce cosi cítí
Sladce a přec bolestně,
Neb mně nelze kvítko míti
Rozvité tak milostně.

Šťastnějším jsem někdy býval,
Než ji shlédlo oko mé,
Poklid v srdci jsem nosíval,
V němž se nyní láska dme;
Nechť jsem v hlučné společnosti,
Nechť v tichounké samotě.
Ji jen vidím v obraznosti,
Ji též v šedé mrákotě.

Když noc rozprostře se temná
A na lůžko ulehnu,
Tuť ručinka její jemná
Objímá mne v blahém snu;
Laskavě ji k srdci vinu –
Líbám děvu s vroucností – –
Však procítna – žalem hynu,
Zklamán jsa v své milosti.

Vyjdu-li pod šíré nebe,
Bych ulevil strasti své,
Tu ji vidím podle sebe,
Jak mé srdce k lásce zve;
A hned opět tamto stojí
Na vysokém ouskalí,
Kde nás hrůzná propast dvojí,
Kde nás dvojí Osud zlý! –

Ach! proč’s dávno mne zajala
Vábnou tvojí sličností,
Proc’s mně pokoj vnitřní vzala,
Prsa nadchla milostí? An nemůžeš sama dáti,
Po čem’s žádost vzbudila? –
Tebe nesmím milovati –
Proc’s mé srdce ranila!? –ojí!